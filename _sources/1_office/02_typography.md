Typografie
==========

- [Unicode tabulka](https://symbl.cc/en/unicode-table/)
- [Citace.com](https://www.citace.com)
- [Overleaf.com](https://www.overleaf.com)
- [Learn LaTeX](https://www.overleaf.com/learn)

Typografie je obor, který se zabývá tvorbou a uspořádáním písma a textu tak, aby byl čitelný, přehledný a esteticky působivý. Zahrnuje pravidla pro výběr fontů, velikostí, řádkování, zarovnání, práci s mezerami, interpunkcí a dalšími prvky sazby textu.

Psaní mezer a interpunkce
-------------------------

Správné používání mezer a interpunkčních znamének je základem čitelného a profesionálního textu. Níže jsou uvedena základní pravidla a příklady správného zápisu.

### Mezera mezi slovy

Mezi jednotlivými slovy píšeme vždy pouze jednu mezeru. Více mezer za sebou je chybné a zhoršuje čitelnost textu. Mezera také neslouží k zarovnávání textu – k tomu slouží nástroje textového editoru.

### Interpunkční znaménka

Za interpunkčními znaménky (`.`, `,`, `:`, `;`, `?`, `!`) píšeme mezeru pouze za znaménkem, nikdy před ním.

**Příklad:**
- *Správně: „Ahoj, jak se máš?“*
- *Špatně: „Ahoj ,jak se máš ?“*

Toto pravidlo platí i pro iniciály a zkratky. 

**Příklad:** *T. G. Masaryk, s. r. o., př. n. l., hod.*

Pokud se v textu vyskytne více interpunkčních znamének za sebou, mezera se píše až za poslední interpunkční znak.

**Příklad:**
- *Správně: Přijel v 8 hod., tj. přesně na čas.*
- *Špatně: Přijel v 8 hod. , tj. přesně na čas.*

Pokud věta končí zkratkou s tečkou, druhá tečka se již nepíše. 

**Příklad:**
- *Správně: Setkání proběhlo v 15 hod.*
- *Špatně: Setkání proběhlo v 15 hod..*

Existují samozřejmě i některé výjimky (např. *Ph.D.*, *M.D.* a jiné). V cizích jazycích mohou být jiná pravidla. Pokud si nejste jisti, konzultujte s [chytřejšími](https://google.com).

#### Pevná (neoddělitelná) mezera

Pevná mezera (`U+00A0`, nezlomitelná, vkládá se např. pomocí klávesové zkratky `Alt+0160` nebo `Shift+Space`) je druh mezery, která se nikdy nezalomí na konci řádku. Používá se mezi jednoznakovými předložkami nebo spojkami a následujícím slovem, aby nezůstaly na konci řádku (např. *k domu*, *a lidé*) nebo u zkratek, titulů, iniciál a dlouhých čísel (např. *PhDr. Jan Novák*, *1 000 000*), kde by zalomení na konci řádku zhoršilo čitelnost textu.

### Závorky

Před otevírací závorkou a za zavírací závorkou píšeme mezeru, uvnitř závorky mezery nepíšeme.

**Příklad:**
- *Správně: „Text (v závorce) pokračuje.“*
- *Špatně: „Text( v závorce )pokračuje.“*

Pokud věta končí uzavírací závorkou, tečka nebo jiná interpunkční znaménka se píší hned za závorku bez mezery.

Pokud potřebujete použít závorky uvnitř jiných závorek, doporučuje se střídat jejich typy podle úrovně vnoření:

1. Vnější: kulaté závorky `( )`
2. Prostřední: hranaté závorky `[ ]`
3. Vnitřní: složené závorky `{ }`

**Příklad:** *Text (s vysvětlením [a dalším {vnořeným} údajem]) pokračuje.*

V češtině se v běžném textu vnořené závorky používají spíše výjimečně. Pokud je to možné, snažte se strukturovat text tak, aby vnořování nebylo nutné.

### Výpustka (tři tečky)

Místo tří samostatných teček se používá speciální znak výpustky `…` (`U+2026`). Pokud je výpustka na konci věty, další tečka se již nepíše. Textové editory obvykle automaticky nahrazují tři tečky za výpustku.

### Pomlčka, spojovník, mínus

Ve striktní typografii je třeba rozlišovat tři druhy znaků pro pomlčky podle způsobu použití:

- **Spojovník `-`**: Znak dostupný na běžné klávesnici. Používá se ke spojování slov (např. *česko-anglický*, *ping-pong*, *bude-li*, *play-off*, *Brno-město*) nebo v technických označeních např. *ISBN: 978-1-119-47386-2*. Píše se bez mezer.
- **Pomlčka `–` (`U+2013`)**: Je o něco delší než spojovník. Používá se pro vyjádření intervalů a úseků (např. *Praha–Brno*, *strana 4–12*). Píše se bez mezer, pokud jsou oba výrazy bez mezer, jinak se používají mezery z obou stran (např. *Praha – Karlovy Vary*, *cena 12 000 – 20 000 Kč*). Dále je možné pomlčku použít k oddělení částí vět, namísto čárek.
- **Mínus `−` (`U+2212`)**: Používá se v matematických výrazech, má stejné zarovnání jako znaménko plus (`+-` vs. `+−`).

### Uvozovky

Uvozovky se v různých jazycích zapisují odlišně a mají svá specifická pravidla pro použití. V češtině i dalších jazycích je důležité rozlišovat správné tvary uvozovek a jejich umístění v textu.

V češtině se používají uvozovky, které mají tvar dole `„` a nahoře `“` (Unicode: `U+201E` a `U+201C`). Pokud je potřeba vkládat uvozovky uvnitř již uvozeného textu, používají se jednoduché uvozovky ve tvaru `‚` a `‘` (`U+201A` a `U+2018`).

**Příklad:**
- *Správně:*
    - *„To je skvělý nápad,“ řekl učitel.*
    - *„Řekl mi: ‚Přijď zítra.‘“*
- *Špatně: "To je skvělý nápad," řekl učitel.*

Mezera se píše stejně jako u závorek – vně uvozovek, tedy před otevírací uvozovkou a za zavírací uvozovkou. Pokud věta končí uzavírací uvozovkou, tečka nebo jiné interpunkční znaménko se píše hned za uvozovku bez mezery.

**Příklad:**
- *Správně: Řekl: „Přijdu později.“*
- *Špatně: Řekl: „ Přijdu později “ .*

#### Uvozovky v jiných jazycích

Každý jazyk má svá pravidla pro tvar a použití uvozovek:

| Jazyk                | Tvar uvozovek                   | Příklad                         |
|----------------------|---------------------------------|---------------------------------|
| Britská angličtina   | `‘` a `’` (`U+2018` / `U+2019`) | ‘This is a quote.’              |
| Americká angličtina  | `“` a `”` (`U+201C` / `U+201D`) | “This is a quote.”              |
| Francouzština        | `«` a `»` (`U+00AB` / `U+00BB`) | « Ceci est une citation. » (mezera uvnitř uvozovek) |
| Němčina              | `„` a `“` (`U+201E` / `U+201C`) | „Das ist ein Zitat.“            |

Při psaní v cizím jazyce je vhodné ověřit správný tvar uvozovek a jejich použití podle jazykových zvyklostí.

### Čísla

Při psaní čísel v textu je důležité dodržovat správná typografická pravidla, která se mohou lišit podle jazyka a kontextu:

- **Desetinná čísla** se v češtině oddělují čárkou (např. *3,14*), v angličtině tečkou (např. *3.14*).
- **Řády tisíců** se oddělují mezerou (např. *1 000 000*). Oddělování řádů tisíců je vyžadováno až od pěticiferných čísel, pro čtyřciferná je oddělování volitelné. U letopočtů se mezera nikdy nepoužívá (např. *2024*).
- **Exponenty a indexy** zapisujte pomocí speciálních Unicode znaků (např. *m²*, *H₂O*) nebo pomocí horního a dolního indexu. Nemíchejte různé styly zápisu exponentů a indexů v jednom dokumentu.

Atypická čísla (např. normy, standardy, GPS souřadnice apod.) mohou mít specifický zápis podle příslušných norem.

Zápis čísel se liší podle jazykových zvyklostí, v některých jazycích může být styl zápisu velmi odlišný:

| Jazyk                 | Příklad zápisu        |
|-----------------------|----------------------:|
| Čeština               | 1 234 567,89          |
| Britská angličtina    | 1,234,567.89          |
| Americká angličtina   | 1,234,567.89          |
| Němčina               | 1.234.567,89          |
| Francouzština         | 1 234 567,89          |
| Indie                 | 12,34,567.89          |

```{admonition} Řády pěkně pod sebe
:class: tip
V tabulkách zarovnávejte čísla doprava, aby byla přehledná a snadno porovnatelná.
```

### Datum a čas

**Datum** lze v češtině zapisovat ve formátu `DD.MM.YYYY` s počátečními nulami, který se používá spíše ve formálním textu, úřední a obchodní komunikaci (např. *15.09.2025*). Je ale povolen i zápis `DD. MM. YYYY`, kde se vynechávají počáteční nuly (například *15. 9. 2025*), případně slovní zápis měsíce (např. *15. září 2025*).

Dále je možné použít zápis v mezinárodním formátu `YYYY-MM-DD` ([ISO 8601](https://en.wikipedia.org/wiki/ISO_8601)), případně úplný zápis včetně časové zóny v případech, kdy je nutné explicitně specifikovat datum, čas a časovou zónu: `2025-09-15T14:30:45+01:00`.

**Čas** zapisujeme ve 24hodinovém formátu odděleném dvojtečkou nebo tečkou bez mezer (například *14:00* nebo *14.00*) a pokud je třeba uvést i vteřiny, zapisujeme čas jako *14:00:23*.

Zápis data se liší podle jazykových zvyklostí a každý jazyk má obvykle více povolených stylů zápisu data a času:

| Jazyk                         | Krátký zápis           | Dlouhý zápis                                   |
|-------------------------------|-----------------------:|-----------------------------------------------:|
| Čeština                       | 15. 9. 2025 14:00      | pondělí, 15. září 2025, 14:00                  |
| Britská angličtina            | 15/09/25 14:00         | Monday, 15 September 2025, 14:00               |
| Americká angličtina           | 09/15/2025 2:00 PM     | Monday, September 15, 2025, 2:00 PM            |
| Němčina                       | 15.09.2025 14:00       | Montag, 15. September 2025, 14:00 Uhr          |
| Francouzština                 | 15/09/2025 14:00       | lundi, 15 septembre 2025, 14 h 00              |

Datum a čas v tabulkách zarovnávejte doprava pro lepší přehlednost. Stejně tak je dobré v tabulkovém zobrazení použít formát data s úvodními nulami pro lepší zarovnání.

### Jednotky

**Jednotku** obvykle uvádíme za číslem a oddělujeme ji mezerou (např. *10 kg*, *25 °C*). Pro **složené jednotky** používáme buď znak lomítka `/` (např. *km/h*), nebo střední tečku `·` (např. *W·s*) a to bez mezery. Použití `·` je nutné k tomu, aby se zabránilo nejednoznačnostem, např. *ms* (milisekunda) a *m·s* (metr-sekunda).

Výjimkou je zápis **úhlu**, kde používáme speciální znaky pro stupně, minuty a vteřiny bez mezer (např. *45°*, *20°10′5″*).

Při psaní **procent** rozlišujeme zápis s mezerou, např. *5 %*, který čteme jako *pět procent*. Zápis bez mezery, např. *5%*, se chápe jako přídavné jméno *pětiprocentní*.

Podobná pravidla se týkají také zápisu **měnových jednotek** a to jak speciálních znaků a zkratek (*Kč*, *zł**, *$*, *€*, *£*) tak i mezinárodních kódů ([ISO 4217](https://en.wikipedia.org/wiki/ISO_4217)) (*USD*, *EUR*, *CZK*). 

```{admonition} Mezera nebo ne
:class: note
Se zápisem jednotek bez mezery se můžeme méně častěji setkat i u jiných jednotek a má pak význam přídavného jména jako u procent.

**Příklad:**
- *napětí 12 V (napětí dvanáct voltů)*
- *12V baterie (dvanáctivoltová baterie)*
- *100Kč kupón (stokorunový kupón)*
```

```{admonition} Velký nebo malý volt?
:class: tip
Povšimněte si také, že pokud píšete název jednotky (nikoliv její zkratku, např. volt), píše se s malým písmenem. Pokud budete psát o fyzikovi Voltovi, píše se s velkým písmenem. Obdobně to platí i u jiných jednotek jako coulomb, joule, newton atd.
```

Zápis měn může mít opět svá specifika v různých jazycích, např. v angličtině se používá i umístění před číslem (např. *USD 20*, nebo bez mezery *$20*), nicméně například ve finančních výkazech se může vyskytovat označení i za číslem. Konzultujte proto v případě nejistoty doporučený styl psaní pro jazyk a kontext ve kterém je dokument psán.

### Matematické vzorce

Matematické vzorce podléhají specifickým typografickým pravidlům. Pro jejich zápis používejte specializovaný editor rovnic (obvykle součást textového editoru), který většinu zásad automaticky dodrží a zajistí správnou sazbu. V některých případech je však vhodné provést ruční doladění podle následujících doporučení:

- **Proměnné** se píší kurzívou.

    **Příklad:** $x$, $y$, $z$

- **Známé funkce, operátory, čísla, jednotky** se píší základním (upright) stylem.

    **Příklad:** $f(x) = \sin x + 3$, $d = 10\,\mathrm{m}$

- **Konstanty**: Standardní matematické konstanty je doporučeno v moderním stylu zapisovat základním (upright) stylem, ale  často se setkáme i se zápisem kurzívou. Konstanty specifické pro nějaký obor (např. fyzika) nebo konkrétní úlohu se zapisují kurzívou.

    **Příklad:** $c$ (rychlost světla), $G$ (gravitační konstanta), $h$ (Planckova konstanta)

    **Příklad:** $\mathrm{e}$ (Eulerovo číslo), $\mathrm{\pi}$ (Ludolfovo číslo), $\mathrm{i}$ (imaginární jednotka), ale i $e$, $\pi$, $i$

- **Vektory** se zapisují tučně (bold) nebo s šipkou nad písmenem. Někdy se lze setkat také se zápisem tučnou kurzívou (vektor je stále proměnná).

    **Příklad:** $\mathbf{v} = (v_1, v_2)$ nebo $\vec{v} = (v_1, v_2)$

- **Množiny** se zapisují obvykle velkým písmenem a často se používá zápis pomocí speciálních Unicode symbolů.

    **Příklad:** $A$, $\mathcal{M}$

- **Dvojité písmo** mají některé speciální množiny.

    **Příklad:** $\mathbb{R}$ (reálná čísla), $\mathbb{C}$ (komplexní čísla)

```{admonition} Dbejte zvyklostí
:class: tip
Toto jsou pouze základní vodítka. Styl zápisu vzorečků může mít v konkrétních oborech či institucích svá vlastní specifická pravidla a konvence.
```

### Fonty

V typografii rozlišujeme tři základní typy fontů, jejichž použití má své typické účely.

- **Bezpatkové (Sans-Serif)**: Například fonty *Arial*, *Helvetica* jsou preferované pro digitální obrazovky, prezentace, infografiky a obecně méně rozsáhlé (jednořádkové) texty nebo popisky. V tištěném textu se obvykle (pokud vůbec) používají jen v nadpisech a jiných krátkých textech. Zobrazení bezpatkového písma na obrazovkách s nižším rozlišením je čistší s menším množstvím vizuálních artefaktů a je tak lépe čitelné.

    <span style="font-family: Arial, sans-serif; font-size:2em;">Ukázka bezpatkového fontu</span>

- **Patkové (Serif)**: Například fonty *Times New Roman*, *Georgia* jsou preferované pro tisk a delší souvislé texty (knihy, články, školní a akademické práce). Patky usnadňují vedení oka po řádku a zvyšují čitelnost v tištěné podobě. V digitálním prostředí se používají méně častěji, zejména kvůli horší čitelnosti a vizuálním artefaktům na nízkém rozlišení.

    <span style="font-family: 'Times New Roman', serif; font-size:2em;">Ukázka patkového fontu</span>

- **Neproporcionální (Monospaced)**: Například fonty *Courier New*, *Consolas* mají všechny znaky stejně široké. Používají se zejména pro zápis zdrojových kódů, tabulky, technickou dokumentaci nebo tam, kde je potřeba přesné vertikální zarovnání znaků.

    <span style="font-family: 'Courier New', monospace; font-size:2em;">Ukázka monospaced fontu</span>

Kromě těchto základních tříd fontů existuje i celá řada dalších typů písem. Jejich použití není vysloveně chybné, ale mělo by mít své odůvodnění v daném kontextu a typu dokumentu. Například kaligrafická písma (napodobující ručně psané styly) můžete použít na různé pozvánky, certifikáty apod., nebo *westernová* písma třeba na plakát zvoucí na slavnost v country stylu atd. Při použití těchto neobvyklých písem si dejte pozor na to, že v nich často chybí české znaky, které jsou pak v textu nahrazeny jiným fontem, což už je zásadní typografický problém.

```{admonition} Comic Sans
:class: warning
Comic Sans je nechvalně známý font, navržen jako neformální, hravý font určený pro komiksy a dětské materiály. Jeho použití v seriózních, formálních nebo odborných dokumentech je považováno za nevhodné, ale přesto se ním setkáváme velmi často. 

Jeho použití je vnímáno jako znak neznalosti typografických pravidel až špatného vkusu. Pokud potřebujete neformální vzhled, zvažte jiné moderní fonty, které lépe odpovídají účelu dokumentu.
```

### Barvy v typografii

Barvy hrají v typografii důležitou roli, protože ovlivňují čitelnost, vizuální hierarchii a celkový dojem z dokumentu. Správné použití barev může text zpřehlednit a zvýraznit důležité informace, zatímco nevhodná volba barev může čitelnost výrazně zhoršit.

- **Základní barevné schéma**: Nejlepší čitelnosti v tištěných dokumentech dosáhnete **černým textem na bílém pozadí** (nebo velmi světlém pozadí). Černé na bílém je i preferovaná varianta pro prezentace, protože při projekci nemusí být úplně ideální světelné podmínky a světlý text na tmavém pozadí může být rozmazaný a špatně čitelný. V textech určených výhradně pro digitální obrazovky je možné zvolit základní kombinaci bílého textu na tmavém pozadí, které méně namáhá oči.

- **Kontrast**: Vždy dbejte na **dostatečný kontrast** mezi textem a pozadím. Slabý kontrast (například světle šedý text na bílém pozadí) je obtížně čitelný. Jiné barevné kombinace (např. červená na zeleném pozadí) mohou zase působit problémy při čtení lidem s poruchami barevného vidění. 

- **Jiné barvy**: Barvy používejte střídmě a **pouze pro zvýraznění** klíčových částí textu (například nadpisy, odkazy, důležité pojmy atd.). Příliš mnoho barev působí rušivě a snižuje přehlednost. Používejte jednotnou barevnou paletu v celém dokumentu. Vyhýbejte se náhodnému střídání barev bez jasného významu. Barvy by měly doplnit a podtrhnout význam textu (například červená pro chybu, zelená pro správné řešení).

### Řádkování

Řádkování (anglicky *line spacing* nebo *leading*) označuje vzdálenost mezi jednotlivými řádky textu. Správné nastavení řádkování je klíčové pro čitelnost a estetiku dokumentu. Řádkování se udává buď číselně (např. 1,1) nebo v procentech (110 %) a označuje vzdálenost mezi řádky oproti základní výšce fontu.

- **Obvyklé nastavení:** Pro běžné dokumenty se doporučuje řádkování v rozmezí **1,1 – 1,2**. Toto nastavení zajišťuje, že text není příliš stísněný ani příliš rozvolněný.

- **Delší texty a tisk:** U rozsáhlejších textů, knih nebo při tisku se často používá větší řádkování v rozmezí cca. **1,3 – 1,6**. Větší mezery mezi řádky zvyšují čitelnost, zejména při delším čtení, a snižují únavu očí.

Je důležité zachovat **jednotné řádkování v celém dokumentu**. Nekonzistentní řádkování působí rušivě a zhoršuje orientaci v textu.

### Odsazování

Odsazování v textu slouží ke zvýšení přehlednosti a usnadnění orientace čtenáře. Existují dva základní způsoby odsazování odstavců:

- **Horizontální odsazení prvního řádku:** První řádek každého odstavce je odsazen doprava. Tento způsob je běžný zejména v tištěných dokumentech, knihách a odborných textech. Odsazení prvního řádku se někdy nepoužívá u prvního odstavce za nadpisem nebo po jiném výrazném oddělení (např. po obrázku, tabulce).

- **Vertikální mezera mezi odstavci:** Mezi jednotlivými odstavci je ponechána větší svislá mezera. Tento způsob je častější v digitálních dokumentech, na webových stránkách a v prezentacích. Vertikální mezera zvyšuje přehlednost, zejména při čtení na obrazovce.

Oba způsoby lze kombinovat (odsadit odstavce jak horizontálně, tak vertikálně), ale je důležité **zachovat jednotný styl** v celém dokumentu.

**Nadpisy:** Nadpisy by měly mít **větší mezeru před i za sebou**, aby byly vizuálně oddělené od okolního textu. Obvykle se nastavuje větší mezera nad nadpisem než pod ním, případně se používá dvojnásobné řádkování oproti běžnému textu.


### Citace

Citace zdrojů jsou klíčové zejména v odborných, akademických a vědeckých textech. Správné citování umožňuje čtenáři ověřit informace, chrání autora před plagiátorstvím a prokazuje respekt k původním autorům.

- **Označení citace v textu:** Nejčastěji se používá číselné označení v hranatých závorkách (např. [1], [2]) nebo horní index (např. ¹, ²). Samotná citace je pak pod příslušným číslem uvedena v seznamu citací buď v zápatí stránky nebo na konci dokumentu.

- **Umístění citací:** Citace se vkládají přímo za citovanou informaci, před interpunkční znaménko.

- **Přímá a nepřímá citace:** Přímá citace je doslovný převzatý text, který se označuje uvozovkami a přesně cituje zdroj. Nepřímá citace (parafráze) převádí myšlenku vlastními slovy, ale stále je nutné uvést zdroj.

- **Formátování:** Každý citační styl (např. ([ISO 690](https://en.wikipedia.org/wiki/ISO_690)), APA, MLA, Chicago) má svá pravidla pro zápis autorů, názvu, roku vydání, vydavatele, URL apod. Pro správné formátování citací je vhodné použít citační nástroje, např. [citace.com](https://www.citace.com/vytvorit-citaci) nebo nástroje vestavěné přímo v textovém editoru.

### Číslování stránek

Čísla stránek se nejčastěji umisťují do zápatí (dolní okraj stránky), a to buď na střed, nebo na vnější okraj stránky (tj. na pravý okraj u lichých stran, na levý okraj u sudých stran). Umístění na vnější okraj je běžné zejména u knih a brožur, protože při vazbě zůstává číslo stránky dobře viditelné.

Úvodní části dokumentu, jako je titulní strana, anotace, poděkování nebo obsah, se obvykle nečíslují, případně se pro úvodní části dokumentu (před hlavním textem) používá odlišný styl číslování, například malé římské číslice (i, ii, iii, ...). Hlavní část dokumentu (od první kapitoly) se pak čísluje arabskými číslicemi (1, 2, 3, ...).

V některých citačních stylech nebo podle požadavků školy/instituce se mohou pravidla pro číslování stránek lišit. Vždy si ověřte konkrétní požadavky pro daný typ dokumentu.

### Vdovy a sirotci

Vdovy a sirotci jsou typografické chyby, které zhoršují estetiku a čitelnost textu. 

**Vdova** je poslední řádek odstavce, který se objeví osamocený na začátku nové stránky nebo sloupce. 

**Sirotek** je naopak první řádek odstavce, který zůstane osamocený na konci stránky nebo sloupce. Oba případy narušují vizuální kontinuitu textu a mohou čtenáře rušit. 

Pro jejich odstranění používejte nástroje textového editoru, jako je kontrola zalomení stránek, pevné mezery nebo úprava řádkování a odsazení.


LaTeX
-----

**LaTeX** (vyslovuje se *Latech*) je systém pro sazbu dokumentů založený na značkách (markup), který je považován za zlatý standard v typografii a to zejména v akademické sféře.

LaTeX velmi důsledně odděluje obsah dokumentu od stylu zobrazení a spolu s širokým ekosystémem balíčků podporuje celou řadu typografických prvků napříč různými obory.

Pokud chcete z LaTeXem začít, doporučuji například online nástroj [Overleaf.com](https://www.overleaf.com).